Vade, manus multas subiturus et atria multa,
     Vade, liber trepidus, discidium metuens,
Vade meus sine me, carmen sine nomine, uade,
     Causa, principio, consule, fine carens.
Sique tuum nomen uult fratrum sollicitudo,
     "Nomen quod petitis", dic sibi, "non habeo.
Si tamen et dignum uigilantia uestra coaptet,
     Annuo, non renuo, dicite quod deceat.
Dicite qui deceat et uos et Burgulianum
     Vestro perpetuum filiolo titulum".
Cur sis collectus, non est occasio multa:
     Impleuit pellem scriptor ebes sterilem.
Incipis in multis, in multis desinis atque
     In multis pendes nec loca certa tenes:
Tantundem ualeas, si quis praeposterat odas;
     Est locus incertus quo magis incipias.
Pagina furtiua, quo consule tutior ibis?
     Immo iudicium consulis ipsa time.
Donec ego uiuo, clauderis limite nullo;
     "Explicit" apponet mors mea, nil aliud.
Vrbana non es uerborum commoditate
     Accinctus neque te Tullius associat.
At bene dictandi non defuit ampla uoluntas,
     Cum cuperem musam Virgilii esse meam;
Sed non afflauit cupienti dextra facultas
     Nec patres illud promeruere mei.
Ecce misella uolas, a multis dilanianda,
     Siue per errorem, siue per inuidiam.
Carta, tibi multum mea musa iocosa nocebit,
     Musa iocosa licet nil mihi contulerit.
Frons irsuta iocos tibi nostros improperabit,
     Frons irsuta licet sepe iocum faciat.
Crede mihi, numquam nocuerunt verba iocosa,
     Me semper munit pectoris integritas.
Grande supercilium, nigrum magnumque cucullum
     Hostes ferales primitus inuenies.
Tu quoque, dic ipsis: "Medici, <curate p>rius uos,
     Palletis, ranae funditus assimiles".
Codex idcirco securior egrediaris,
     Quod fecant dominum morbida nulla tuum.
Qui leuiter dicunt me suspicione notabunt,
     Sed neque radicem suspicionis habent.
Vt ros in Phebo tepido, nix sicut in Austro,
     Vt palea in clibano, fumus ut absque foco,
Vt subitus turbo, sicut de fulgure fulgor,
     Sic transit subito re sine suspicio.
Me quemcumque notent, in me quicumque susurrent,
     Non commendat eos amplior integritas.
Vellus eos mentitur ouem, lupus obstrepit intus;
     Nequiter intus agunt at Curios simulant.
Quod si uerborum damnaris pro leuitate
     Incutiturque tibi poena, sed immerito,
Te consoletur quia poenam non meruisti
     Et sine iudicio iudicium pateris.
Si tibi dicetur: "Cur nugis ergo uacabat?",
     Dices: "Nolebat uiuere tempus iners";
"Scriberet aut legeret diuina uolumina", dicent;
     Tu: "Scripsit, legit, fecit utrumque diu,
Incubuit metrice magno conamine Moysi,
     Vitas sanctorum lucidius cecinit,
Sermones fecit multos sermone pedestri.
     Haec ut uitaret ocia composuit,
Sed neque conuentus haec propter opuscula fugit;
     Talia dictabat noctibus aut equitans.
Non rapiebatur tunc sursum spiritus eius,
     Sepe reui<sit h>umum religiosus homo;
Effundebatur su<pple>x oratio mane;
     Inde trahebatur ad fora sollicitus".
Debemus .......... debemus et octo
     Curant de r<ebus pontif>ices propriis
Et de privatis reges aliquando loquuntur.
     Sepeque de uili sollicitantur equo;
Nunc uenantur apros, nunc ceruis retia tendunt
     Et reuocat dominos sepe culina suos;
Et redit ad mensam post causam rex generalem,
     Audit cantores siue iocis inhiat.
Inter pontifices minor est de codice sermo;
     Littera seu rara nulla fatigat eos.
Propterea sic est quia pars ignorat et alget,
     Pars intenta lucris iura fori sequitur.
Ex oculo fratris festucam abducere querunt,
     In proprio uero deseruere trabem.
Ne reprehendatur, reprehendit uel reprehendi
     Nos aliquis patitur, dignior ipse cruce.
Sed tu, uade, liber terroreque liber ab isto;
     Si sit opus, pro me martirium patere.
Olim tempus erit, cum per me tutior ibis,
     Cum mihi liber ero, cum tibi credidero.
Abbatis nomen onus est, onus et labor, et me
     Non sinit alterius esse nec esse meum;
Esse mihi uellem meus atque suus sociorum,
     Vt mea cui uellem tempora diuiderem.
Ad praesens ideo, codex, securior ito,
     Quod bona res, bona spes se tibi consociant.
Praecepi fieri capitales aere figuras,
     Vt quod non sensus, res tribuat precium -
Ad nos miserunt Arabes huc forsitan aurum,
     Materiarum quo signa priora micant.
Introitus alios minio uiridiue colore,
     Vt mirabilius omne nitescat opus,
Vt quos allicere sententia plena nequibit,
     Hos saltem species codicis alliciat.
Haec igitur lucet, haec uero littera ridet,
     Sed non arrident dicta decora tibi.
Elegi puerum scribentis in arte peritum,
     Quid sic disposuit, nomine Gualterium,
Qui geniale solum, uagus ut tu, dicere nescit;
     Sed decuit profugus scriberet ut profugum.
Gerardum quendam natu proauo Turonensem
      Commoda sors Arabem contulit aurificem.
Burgulius prudens hunc educat ingeniosum
     Et iuuat aestiuis Cambio temporibus,
Cambio post modicum qui, subterraneus amnis,
     Postquam Burgulium prataque praeteriit,
In Ligerim emergens redeat dubium est an abissum
     Inde reuersurus irrequietus eat.
Claudicat ut Iacob, quoniam pede claudicat uno
     Scriptor, sed recto praeualet ingenio.
Hunc quia callebat, quia Beseleel similabat,
     Gualterio sodes addidimus socium.
Tu praesens aderas, haec omnia dum faciebant;
     Aut sic aut aliter ergo referre potes.
Nunc igitur nostros ibis uisurus amicos
     Et dicturus eis quod sibi mando uale.
Ipsi te relegent, ipsi te, credo, recondent,
     Ne tibi fascinus aut liuor edax noceat.
Acceleres igitur; citus ut redeas, citus ito;
     Cautus amicorum singula dicta refer.
Vt resalutent nos, prior ipsos ipse saluta:
     Taliter exposcit foedus amicitiae.



94
¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯
Rem quam disponis nec laudo nec reprehendo:
     Non laudo quoniam deficias timeo,
Non reprehendo quidem quia res est religiosa,
     Si poteris uotum continuare tuum.
Scilicet incipias, peragas incepta nec usquam
     A bene proposito dimoueare tuo.
Sed, quia praecipiti sub mobilitate iuuentus
     Praecipitata ruit, ipse tibi timeo.
Incipit ecce tua primum florere iuuenta,
     Floribus in primis carpere mala cupis;
Fructus maturos producant desine flores
     Nec moetas properus temporis anticipes.
Ipse tibi timeas, ut, dum te corriget aestas,
     Huius propositi te quoque poeniteat.
Aestus adhuc carnis in te sua castra ciebit
     Et tunc conflictus experiere nouos.
Tunc in te solo diro quatiere duello,
     Tanquam sis solus unus et alter homo.
Quis superare potest, dum uixerit, omnia carnis
     Incentiua suae qui tribulant hominem?
Seditio grauis est si femina uirque repugnet,
     Plus grauis est in se quando repugnat homo.
Esto, frigescas, esto, puerilia uincas,
     Naturae uictor, uictor et ipse tui,
Vincas quod dudum dicicisti uel docuisti,
     Est aliud quod te temptet adhuc grauiter.
Instat ut id peragas: ieiunia longa; frequentes
     Impatiens mensas anticipare soles:
Ergo satur uenter quando ieiunia discet?
     An tolerare famem pulmo tener poterit?
Instat ut ipse cibis utaris uilibus atque
     Vino postposito parcus aquam sapias.
Olim pigmentis nutrito et mollibus escis
     Quando sufficiet panis et unda tibi?
Tectus tam tenui quam texit aranea tela,
     Deliciosus adhuc membra tenella foues:
Ergo quando pilos poteris tolerare caprinos?
     Quando tela tibi stuppea conueniet?
Quando seuerus erit uiuens hucusque iocosus?
     An tacet ad tempus garrulus atque loquax?
Mollia membra situ praemolli quando rigescent?
     Dediscetne cito balnea pulpa caro?
Alta calore caro brumamque geluque peribit?
     An tibi lectus erit astula siue cinis?
Res specialis adhuc est ieiunantibus ira;
     Sepe cibo parcens subiacet huic uicio.
Ergo contra iram uelut irascaris oportet,
     Vt uelut iratus hoc uicium perimas.
Quis procul unquam a se disterminet ambitionem?
     Cuiue fuit uitae laus odiosa suae?
Ergo tot et tantos sibi conflans quilibet hostes
     Plurima seu totidem praeparet arma sibi.
Tu quoque, qui temptas heremitica bella subire,
     Ad sortem nunquam tutus eas dubiam.
Nam caue ne titubes, ne te malus obruat hospes,
     Quippe duo perdes saecula si titubes.
Et mihi si credes, uel ab hac leuitate recedes,
     Siue mori obtabis quam citius poteris.
Bellum intestinum, diuturna famesque sitisque
     Continuusque labor quid nisi mors grauis est?
Vita quidem grauis est et morte malignior omni,
     Quam timor associat poenaque continuat.
Ergo ne credas puerili mobilitati:
     Quod modo uis, noles; tempus adhuc ueniet.
Explora mores, et uitae dirige cursum;
     Incipe quam possis edificare domum.
Suscipe quod tibi sit non importabile pondus,
     Assuetus miles proelia dura gerat.
Expugnes urbes, expugnes oppida, turres,
     Scilicet haec uincas, est graue, te superes.
Et si quid nequeas ad finem ducere, tangas
     Ridiculum: ueluti Marsia uictus eris.
Vt fatear uerum, mentem mutabis et actum;
     Est puer instabilis ut rota uertibilis.
Si remanes, laudo; si uadis, non reprehendo;
     Tunc reprehenderis cum uomitum biberis.
Ergo domi remanere uelis et credere patri
     Quam te fluctiuago conicias pelago.
Si sapias, annum transibis praemeditando,
     Vt sic decernas quid pocius uoueas.
Praemeditatus enim si quid iam uoueris ultra,
     Digna uoueto Deo dignaque redde sibi.
Sunt duo quae facias, aut uades aut remanebis;
     Aut hoc aut illud gnauiter efficias.
Altera res tuta est, res altera religiosa;
     Tutus in hac uita uiue, beatus eris.
Si quoque scire cupis quae sit mea dictio, dicam:
     "Nauiget in portu qui freta seua timet;
Tam fragilem cimbam Boreae committere noli,
     Res equidem fragilis est lutulentus homo.
Malo tot et tantis me non exponere uentis
     Quam timeam uentos quoslibet expositus.
Apricasque domos, apricaque diligo claustra,
     Ipse fugabo Deum, si Deus inde fugit".
Sermones pauci repetuntur sepius, ut sic
     Amoueam qui te nunc furor exagitat.
Nam si desipiat, superest cohibendus amicus,
     Donec ab inceptis hunc dirimas stolidis.
Tuque puer libripens hoc uiso carmine pensa
     Vel tibi quid sit onus, uel tibi quid sit opus.



97
¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯
Fletibus irriguam mitto tibi, Naso, salutem,
     Qua tamen omnino, dum careas, careo.
Ipse salute cares in Ponti finibus exul;
     Romae sum lugens, ergo salute carens.
Quis procul a patria patriae non semper anhelet
     Ad natale solum nec cupiat reditum?
Nullus pauperibus locus est, habitatio nulla,
     Nulla sibi propriae mentio fit patriae;
At qui ciuis eras Romanae nobilitatis,
     Ipsis non impar sanguine Caesaribus,
Pulsus ad extremos, Parthus quos excolit, agros,
     Immerito meritis iungeris exulibus.
Vt reus, iniustam fers duri Caesaris iram:
     Inde nec iniustas ipse fero lacrimas.
Ecce cares Roma; gelidum remoueris ad Histrum,
     Annum dimidiat qua glatialis hiems.
Orbis Roma caput, qua totus conuenit orbis,
     Orbis imago, tibi deliciosa domus.
Nota teathra tibi, tibi cognita porticus omnis,
     Omnis et ipsius nota platea tibi;
Quo populi coeunt, quo fundunt uota puellae,
     Et loca nota tibi. Tu quoque notus eras:
Fallere te numquam potuit uenatus amorum,
     Retia forte tibi tendere si libuit;
Femina nulla tuis fuit impenitranda sagittis,
     Cedebat iaculis femina cuncta tuis.
Suspectusque uiris nec eis tamen inuidiosus,
     Affectare ipsos ipse tibi poteras.
Nulli odiosus eras, sed eras gratissimus omni,
     Excepto quod te non bene Caesar habet.
Quippe grauis rumor pulsauit Caesaris aures:
     De te deque sua coniuge rumor erat.
Nullus amicorum sedauit Caesaris iram,
     Nil tua profecit musa uel eloquium.
Caesar enim numquam magis implacabilis ulli
     Quam tibi tantilla pro leuitate fuit.
Nulla uiro est tanti res quam de coniuge fama,
     Nulla ingrata sui fama pudica thori est.
Nec tamen ad sanctum sunt haec delata senatum;
     Communi famae carmen amoris obest,
Communi famae res liuida dissimulatur:
     Quod noceat, dicit esse poema tuum.
Nec tamen exilio te dignum musa peregit,
     Sed tibi plus musa Caesaris ira nocet.
Sexus uterque diu sine carmine nouit amare;
     Quod tenuere prius secula, tu recitas.
Non tu secla doces, sed secula te docuerunt:
     Argus decipitur uersibus absque tuis,
Versibus absque tuis delentur moenia Troiae,
     Nouit amare Venus uersibus absque tuis.
Naturam nostram plenam deus egit amoris;
     Nos natura docet quod deus hanc docuit.
Si culpatur amor, actor culpetur amoris:
     Actor amoris enim criminis actor erit.
Quod sumus est crimen, si crimen sit quod amamus;
     Qui dedit esse deus prestat amare mihi.
Nec deus ipse odium fecit, qui fecit amorem:
     Namque quod est odium nascitur ex uicio.
Tu recitator eras nec eras inuentor amoris,
     Nulla magisterio flamma reperta tuo est.
Scriptor comedus pereat pereatque tragedus,
     Si leuis aura tuae paginulae pereat.
Denique, quod pulsus patria, quod factus es exul,
     Id Caesar potuit, non calamus meruit.
Ecce mihi reduces facit hec querimonia fletus
     Et nunquam ueteres en renouat lacrimas.
En renouat lacrimas Nasonis casus acerbus.
     Ha! nimium doleo, quod tibi nil ualeo.
Nil ualeo et doleo, quia sis mihi causa dolendi;
     Quod tamen et doleo, hoc uehementer amo.
Participare tuis, quantum licet, opto querelis,
     Causa querelarum nec tamen ipse fores.
In lacrimis saltim si nobis participemus,
     Non nos a nobis arbitror esse procul.
Corpore sum Romae, sed uotis exulo tecum,
     Nam nulli potius quam mihi carus eras.
Roma mihi locus est, tibi Pontus: uel mihi Roma
     Sit Pontus, Pontus uel tibi Roma foret!
Heu, nos a nobis omen graue cogit abesse;
     Attamen, absentes spiritus unus alit.
Irrequietus ego terras metibor et aequor,
     Vt saltim tecum demorer exul ego.
Sim Nasonis ego, Naso sit Caesaris exul,
     Naso potestatis, exul amoris ego.
Debeat inscribi nostro res ista sepulchro:
     "Exul Nasonis sponte sua iacet hic".
Tunc laetabor ego, tunc molliter ossa quiescent,
     Si superaddatur hic tumulo titulus.
Reges edomiti uim Caesaris experiantur,
     Experiar liber foedus amoris ego.
En alii timeant sibi uerba tonantia regum;
     Fretus praeualido pectore nil timeo.
Nil aliud timeo, nisi claudat ut aequora Caesar
     Abdicatque mihi protinus orbis iter.
Ecce malum duplex, heu, si me segreget a te,
     Si nos a nobis separet impietas.
Immo, nos unus capiat quicunque locellus,
     Ambo uiuamus, uiuere dum liceat.
Alter si moritur, subito moriatur et alter,
     Nos ambos unus suscipiat tumulus.
Aurae uitales a semet non dirimentur,
     Carnibus expositae: spiritus unus erunt.
Tu quoque, tu, Caesar, tunc non dominabere nostri:
     Lurida sub te sunt corpora, non animae.
Quid moror in uerbis? Promissa est soluere tempus;
     Dum quoque Caesar abest, acceleranda via est.
Nunc etenim Morinos et fines fulminat orbis,
     Sed iam praeproperat fama redire uirum.
Vadam nec ueteri posthac fraudabor amico
     Nec nos a nobis mors etiam dirimet.
Attamen anticipet praenuntia cartula nostrum
     Aduentum dicens: "en tuus ille uenit".
A lacrimis ergo, dum uenerit, ipse uacato,
     Ne nimis expensis tunc careas lacrimis.
Nulli signa uiae per te sint cognita nostrae:
     Explorator enim Caesar ubique sedet.
Nomine quod nostro mutilatur epistola nostra
     Optinuit Caesar, quem nimis ipsa timet.
Ipsa timet ne, uisa semel, non sentiat ignes
     Siue manus lacerae discidio pereat.
Nec tamen a solito fraudabitur ipsa ualeto;
     Immo, refert audax: "Naso, meus, ualeas".
98
¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯
Quam mihi non habeo, mitto tibi, Flore, salutem,
     Exul ab urbe mea, Naso, poeta tuus -
Exul ab urbe mea, toto magis exul ab orbe,
     Orbis barbaries cui proprius locus est.
Hic intemperies caelorum conglomeratur,
     Hic locus est alter, alter et ipse polus,
Hic situs est alter glaciemque niuemque perennans,
     Hic riget antiquo putrida gleba gelu.
Hic me reuera semouit Caesaris ira:
     Viuo quod exul ego Caesaris ira potest.
Nec tamen emerui quod Roma refutat alumnum:
     Ciuis Romanus exulat immerito.
Si Caesar mitis mihi iudicium pateretur,
     Caesaris ipse libens iudicium paterer.
Non me iudicium damnat, sed dura uoluntas:
     Nam quod uult Caesar Caesaris est ratio.
Sed tempta si forte tui deferbuit ira
     Caesaris, huncque tuum taliter experiar.
Quodsi feruet adhuc nec me uelit ipse reduci,
     Ex his me saltim gentibus amoueat.
Leniet exilium, si me remouebit ab Histro;
     Si mutabo locum, iam quasi liber ero.
Ad me uenturum te carmine significasti,
     Sed te uenturum non mea causa rogat.
At rogat ut maneas, ut pulses Caesaris aures:
     Quandoque proficiet res iterata mihi.
Ipse uidere potes quia saxum perforat imber
     Non ui, sed quadam sedulitate ruens.
Nolo fatigeris: poteras ueniendo perire -
     Multa uiatores mortis imago tenet:
Obsunt praecipites porrecti in sidera montes,
     Plurima uallis obest ipsum Acheronta petens.
Ingeminare meos quid uis, periture, dolores?
     O utinam peream, si ueniendo peris.
Nunc doleo de me; de te nunc ipse dolerem:
     Portio tu uitae dimidiata meae es.
Nerui, iuncturae tabescunt, ossa, medulle;
     Se solum nostri uiscus amoris alit.
Nos antiquus amor nobis inuiscerat estque
     Expertum nobis foedus amicitiae.
De te non dubito; de me quoque non dubitabis:
     Non est ambiguus noster habendus amor.
Ergo, crede mihi: maneas cum Cesare Romae,
     Te mihi, te, queso, Roma meum foueat.
Contemplare igitur tibi post conuiuia tempus,
     Tempore quo reges incaluere mero;
Contemplare sui monimenta recensa triumphi,
     Rumores laetos laetaque colloquia.
Tunc aliquid caute ludens intersere de me;
     Nil intemptatum, quaeso, relinque tibi.
Compella socios, compella quod ualituros
     Praenosces, et agas rem prece uel precio.
Si potes, ipsius tantummodo uerba coerce,
     Pro qua quem nosti me reueretur adhuc.
Attamen iniuste de coniuge me reueretur,
     Quem natura facit coniugis immemorem.
Nostra puellares exponunt carmina mentes
     Nosque puellarum non quatit ullus amor.
Quodsi uiuat amor aliquis uiuatque uoluntas,
     Horum iam neutrum subcomitatur opus.
Garrula lingua mihi moresque fuere pudici;
     Ex utero cecidi castus et inpos ego.
Sed me uirginibus mea pagina gratificauit,
     Quippe docet quid amans sexus uterque uelit.
Id Cesar noxe reputauit nec reputauit
     Quod docet haec eadem qualiter absit amor.
Nec docui iuuenes ut amarent, sed magis illud:
     Si quid amare libet, qualiter aut quid ament,
Curans ut ciuis ciuiliter omnis amaret,
     Vrbis seducta rusticitate meae.
Fac igitur semper ut sis cum Cesare noster;
     Noster cras esto, sicut heri fueras.
Noster sis, ut te spondet tua pagina nostrum,
     Sis bonus et melior quam mihi promerui.
Aut mihi sis talis qualem tibi me uoluisses,
     Si sortis nostrae te tetigisset onus,
Aut mihi sis talis, tibi qualis et ipse fuissem,
     Si ueniat casus alter in alterius.
Ecce tibi fortuna fauet faueatque precamur;
     Me quoque transuerso respicit intuitu.
Sint mea fata mihi, tua uero diuide nobis;
     Attamen ipse mihi iam mea dimidias.
Tu comes et socius, tu nobis fidus amicus
     Assumis lacrimas participando meas.
Sed, rogo, lamentis modicum te subtrahe nostris,
     Sed neque te nostris subtrahe subsidiis.
Ingere Cesareis te totis nisibus alis,
     Ingere te mensis, ingere te thalamis;
Ingere colloquiis de me que digna uidebis:
     Multi uicerunt improbitate sua.
Sed de me taceat uelut inuida Cesaris uxor
     Nec quicquam de me suggerat ipsa uiro;
Attamen ipsa uiri poterit tibi pandere uerba:
     Haec tibi uerba uiri, tu sua pande mihi.
Si quid decernet Cesar quasi mitius in me,
     Mox sua iussa tuus nuncius anticipet.
Nam nichil esse potest quod possit durius in me:
     Si placet, occidat; nam mihi mors leuior.
Sunt tria quae uellem, quoniam leuiora uidentur:
     Solui, transferri, siue necando mori.
Haec tria quaeso mihi, faciat mihi de tribus unum:
     Praeter quod fecit, nil faciet grauius.
Aggrauet ipse manum, semper leuiabitur ipsa,
     Quippe grauare nequit, sed leuiare potest.
Forsan ut infidum me mendacemque ueretur;
     Attamen istorum me fateor neutrum.
Ecce fidem de me sacramentumque paciscor
     Tuque paciscentis proximus obses eris.
Si sibi sint odio mea carmina, carmina uito:
     Exilium peperit improba musa mihi.
Si quoque Cesareos iubear narrare triumphos,
     Sidera contingam pectine doctiloquo.
Grandia dico satis, sed grandia dicere debet,
     Vt sic euadat, quem premit exilium.
Nec tamen ultra me sum Naso poeta loquutus:
     Omnibus ingenii cognita uena mei est.
Ingenium diues me regum duxit ad aures,
     Me plus quam uolui sustulit ingenium.
O utinam ingenium hoc latuisset Cesaris aures!
     Ingenium exilii fit mihi causa mei.
Ingenio didici formas inducere formis
     Et quicquid uolui dicere musa fuit.
Forsitan haec olim tibi me dixisse iuuabit,
     Haec aliis itidem dicere cum poteris.
Simpliciter nostram si dicas utilitatem,
     Forsitan eiusdem Cesar amator erit.
Nullorum musae uatum sibi sunt odiosae,
     Excepto nostrum quod male carmen habet.
Sed de me maior mihi quam de carmine nostro
     Est labor et cura sollicitusque dolor.
O me diligeret nec amaret carmina Cesar -
     Haec me cura mei non sinit immemorem.
Heu, me reuera comedunt incommoda dura,
     Heu, grauibus morbis afficior lateris!
Gentis barbaries et lingua profana Latinis
     Terraque uere carens me nimis afficiunt.
O quantum uitae perdit, qui floribus agri,
     Qui uolucrum dulci garrulitate caret!
Hic auium uox nulla sonat, flos nullus habetur;
     Albicat omnis ager sedulitate niuis.
O uita infelix, morte infelicior omni,
     Cui diuturnus inest continuusque dolor!
Tot mihi sunt mortes quot sunt mihi tempora uitae:
     Donec uiuo miser, semper ego morior.
Pro dolor, in poenis hominem durare dolendum est,
     Morte quidem penas anticipare leue est.
Intempestiuis algoribus ecce rigesco;
     Ve mihi, Naso tuus, frigore depereo.
Nec quenquam timeo nec quenquam carta timebit:
     Idcirco nomen sepe frequento meum.
Id sapiat Cesar, id non abscondere possum:
     Esse nimis cuperem liber ab exilio.
O mea Roma, tuis si reddar moenibus unquam,
     O si forte tuis uberibus recreer,
O mihi si sanctum detur spectare senatum,
     Si reliquos patres sique tuam faciem,
Proruerem supplex in quelibet oscula patrum,
     In tua, Flore, magis oscula proruerem.
En nunc effundo quos tunc effundere fletus
     Debueram - tantus me dolor exagitat!
Obseruant nullum mea iam suspiria tempus:
     Tempus enim totum substitit in lacrimis.
Sed rogo te, rogo te, mi Flore, mei miserere
     Atque memento mei, cum tibi tempus erit.
Tu solus spes una mihi, res ipse salutis;
     In te singultus colloco, Flore, meos.
Verterer in truncum potius uelut altera Fillis
     Quam mala sentirem que facit exilium.
Inuenere dei meliores Laodamiam,
     Piramus et Tisbe numen habent melius.
Passeris extincti non paruula defleo damna,
     Me deflent oculi non sine rore mei.
Iam quoque deficio ne uersus uersibus addam
     Extremumque uale uix ago, Flore, tibi.



99
¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯
Carmine te nostro, mi Godefrede, saluto,
     Si tamen et nostrum carmen habes placitum.
Sique salutantis uis nomen nosse locumque,
     Burgulius locus est, nomen id insinuet.
Te scio magnatum pastum modulamine uatum,
     Te quoque Pierias incoluisse domos.
Nouimus auctorum quia uiuat spiritus in te:
     Virgilii grauitas, Ouidii leuitas.
Nam quocunque stilo causas edicere temptes,
     Ipse stilus causam, non polit ipsa stilum.
Sic tamen exornat causam stilus ipse modeste
     Vt causam atque stilum temperies foueat.
In te praeterea uiget excellentia quaedam,
     Cunctis qui recitant qua superemineas.
Quicquid enim recitas, recitas ita uoce sonora
     Vt, quicquid dicas, omnibus id placeat;
Nam sic uerba sonis uerbisque sonos moderaris
     Quatenus a neutro dissideat neutrum.
Ore tuo prolata, decet sic littera dura
     Iure suo ut mollis littera dicta decet.
Denique quod dictas, sed et illud quod semel audis,
     Viuaci semper ore referre potes.
Musica, condenso quondam fuscata ueterno,
     Defuscata tuo clara nitet studio.
Ergo quem decorant tot condimenta sophiae,
     Quem tot amicorum copia multa premit,
Quem tot nobilium, quem tot responsa potentum
     Assidue pulsant continuantque preces,
Me, saltim modicum, non asperneris amicum,
     Versibus immo libens ipse uacato meis.
Ipse dabis pro uelle tuo maioribus annum,
     At mihi da saltem nostra legendo diem.
Ipse uides ut parua decent intersita magnis
     Deque sua serie magna minora iuuant.
In uolucrum pennis maior sibi penna minorem
     Assuit et seriem penna minor sequitur:
At sunt plus modicae leuitatis in alite penne.
     Nam constant multis omnia particulis:
Arbor habet ramos, habet arbor brachia magna,
     Arbor habet fructus, arbor habet folia.
Nusquam tota domus consistit partibus aequis:
     Ista columna minor, altera maior erit.
Omne quidem magnum partes peperere minores:
     Innumerae guttae flumina conficiunt.
Tu quoque, maiores tibi quamuis associentur,
     Contigua pedibus carmina nostra tuis.
Nil tamen inuenies, ut dicitur, ore rotundo
     Prolatum; nobis spiritus iste deest.
Inuenies ieiuna nimis modulamina nostra
     Quae, compacta tuis, tunc minus eniteant.
Vt rutilat fuluum satis aere micantius aurum
     Sic tua iuncta meis carmina carminibus.
Sic etiam uirgo quae nunc speciosa uidetur,
     Iuncta magis placitae, deperit a specie;
Vt formosa quidem formosior esse uidetur,
     Iuncta minus placitae, sic tua iuncta meis.
Sicut segnis equus quasi segnior esse putatur
     Alite quem cursu praeuolat alter equus,
Et uelox ut equus uelocior esse putatur
     Anteuolans alios, sic ego tuque sumus.
Anser uti raucus est aequiperandus olori,
     Sic tibi sum raucus aequiperandus ego.
Inter caelicolas deus esses alter Apollo,
     Si te fecissent fata benigna deum.
Inter praecipuos cantores temporis huius,
     Venisti nobis Orpheus aut melior.
Si te Roma suum quondam meruisset alumnum,
     Altior esset adhuc carmine Roma tuo.
Ipse Iouem e celo deducere carmine posses
     Et faceres animam Cesaris esse Iouis.
O utinam per te meruissem perpetuari
     Meque perennaret musa canendo tua;
Me uelles utinam super astra locare beatum:
     Si uelles, inter astra locarer ego.
Si translatus ero, si uis quoque transferar ipse,
     Vt mihi, reuera transferar ipse tibi.
Sim licet in sceptris, nostri memorabor amoris
     Nec sceptrum nostram ledet amicitiam;
Cum donatiuis ad amici tecta redibo
     Vt, de translato me, tibi sit melius.
Te memorem nostri facerem quotcunque diebus
     Et deseruiret uestra camena mihi.
Tunc morerer letus, morerer cum non moriturus,
     Cum me non sineret postera fama mori.
O ter felicem celebrat quem fama superstes,
     Atque superstes erit quem tua musa canit.
Nobilis urbs Remis, Remis uelut altera Roma,
     Quam miles Remi constituit profugus,
Vires Romuleas ueritus post funera Remi
     (Si famae uolumus credere, fama refert),
Nobilis urbs, Romae soror, inquam, et Roma secunda,
     Te genuit, peperit, promeruitque sibi.
Haec te doctrinae totius nectare fultum
     Asciuit studiis preposuitque suis.
Gallia tunc etiam studiis florebat opimis
     Florebatque tuo Gallia plus studio.
Ad te currebant examina discipulorum
     Et refouebantur melle parentis apis.
Et tunc Remis erat, Remis quoque Bruno studebat,
     Bruno Latinorum tunc studii speculum.
Ipsis temporibus studuitque senex Erimannus
     Et mundo studii clara lucerna fuit.
Tu fueras iuuenis, fueras et acutior illis,
     Tertius ergo uenis, iam quoque primus eras.
Geruasio princeps, princeps tuus, ille Manasses,
     Successit, qui te promouet ad studium.
Ipsius calamus, ipsius musa fuisti,
     Hic ut cantares prodigus obtinuit.
Carmine, dum uixit, sua nomina nobilitasti
     Et per te Remis nobilitata fuit.
Ipsum carminibus, ipsam quoque perpetuasti
     Et quicquid captas carmine perpetuas.
Te quoque quandoquidem potes aeternare tuosque,
     Aeterna, quaeso, nomen in astra meum.
Scribe mihi de me, de me mihi carmina mitte;
     Vt quoque rescribas, quae mea sunt relege.
Que mea nec linguae falerata decentia munit,
     Nec sensus feriens, nec positura decens;
Sed sibi uester amor nomen facit atque saporem:
     Hoc condimento pagina tuta mea est.
Irritamentum mihi si iocundius esset,
     Quod magis alliceret appositurus eram.
Id nunc apposui, sed mox industria nostra
     Intermiscebit fercula quae placeant;
Irritamentum mox copia plena sequetur,
     Larga manus reliquam mitiget esuriem.
Vnicus es nobis, tibi nec minus unicus essem.
     Aut inter uestros inueniar decimus;
Inueniar decimus uel quilibet inter amicos,
     Nostros inter, ego sim prior, alter eris.
Sis inter nostros noster specialis amicus,
     Vt sit in ore meo: "huc ades, alter ego!"
Denique quantus amor mea uiscera mouerit in te,
     Hic aditus nostri proloquitur calami.
Namque tuos uultus non presumpsisset adire,
     Ni processisset tutus amore tuo.
Ergo alternus amor me scribere pauca coegit
     Vt sic te cogam scribere multa mihi.
Hoc etiam spectat tenor inconuulsus amoris
     Ne nostrum carmen compita circumeat.
Namque meum carmen, si cedat garrulitati,
     Ex nimia uictum garrulitate ruet.
Arbor titillat moriens radice perempta
     Et, pede sublato, machina quaeque ruit;
Atque suo musa quae non est pondere fixa,
     Vt nostra, a multis dilaceranda foret.
Ergo uide passim ne nostra errata patescant,
     Ne derodar ego calliditate mala.
Me dictare aliquid pinguis uenter reprehendit,
     Qui tamen et sensum non generat tenuem.
Turba quidem socors post uentrem dedita somno
     Improperauit idem terque quaterque mihi.
Sed malo libris incumbere carminibusque
     Quam, par iumentis, ducere tempus iners.
Si tamen et nequeo multum prodesse studendo,
     Saltem diffugio tedia dum studeo.
Expelles clauum clauo, curam quoque cura,
     Ne peior subito cura iecur comedat.
Si nichil est quod ago nec habent mea carmina pondus,
     Sunt nichil et mecum, sed faciunt aliquid.
Barbaries siquidem uitiorum mox inolescit,
     Ocia si proprium possideant hominem.
Tunc qui pestiferos uis euitare tumultus,
     Si potes, arripias ut facias aliquid:
Aut inhia libris, aut ocia nobiliora,
     Vt dictes aliquid, protinus ingredere.
Sic a peiori cura reuocabere cura
     Seruabisque tuum ne ruat ingenium.
Quin etiam, reddet res assiduata magistrum;
     Quo mentem intendis, huc ualet ingenium.
Scilicet utaris, multos suus adiuuat usus,
     Absque mora et lima nemo poeta bonus.
Versibus in centum si uersus fulserit unus,
     Irritus ex toto non erit iste labor.
Si uero nostri uersus poterunt decimari,
     Ecce meus sudor prosilit uberior.
Nam dictare acuit ebetatum mentis acumen;
     Dictando siquidem sepe reuoluo libros.
Ecce tibi dixi, mi Godefrede, quid hoc sit
     Quod studeo, licet hoc nil ualeat studium.
Carmina confiteor nil in se nostra ualere,
     Sed ualet id quod me deuocat a uiciis.
Obiciunt etiam iuuenum cur more loquutus
     Virginibus scripsi nec minus et pueris.
Nam scripsi quaedam quae complectuntur amorem
     Carminibusque meis sexus uterque placet.
Dicere quid possem potius temptare uolebam
     Quam quod amauissem uersibus exciperem.
Nam si quid uellem, si quid uehementer amarem,
     Esset amoris tunc nescia carta mei.
Non promulgetur confessio carmine nostra,
     Solus cum solo crimina confitear.
Non est in triuiis alicuius amor recitandus;
     Quisquis amat, cautus celet amoris opus.
Et mihi nullus amor, nulla incentiua fuerunt,
     Exercere meum sic placet ingenium.
Musa iocosa fuit moresque fuere pudici;
     Pectine cantatur lucidiore iocus.
Me quemcunque uelit uulgaris opinio semper,
     Sum quod sum neque me carmina praecipitant.
Non mores nostros infecit carminis usus
     Nec nostros actus, ut reor, inficiet.
Denique, si curae non sunt mea carmina cuique,
     Qui uult reiciat, cui placet ipsa legat.
Si nulli noceo, si non exaspero quenquam,
     Si nullus quatitur improbitate mea
Dumque laboro studens, mecum quoque nemo laborat,
     Cur in me nequam quilibet inuehitur?
Denique, quicquid agam, non pretermittere possum
     Quin studeam quod agam; dum uacat, ipse legam;
Ipse legam quod agam, faciamque legatur amicis.
     Carmen amicorum non minus ipse legam.
Tu magis alter ego, non ut communis amicus,
     Sed specialis, aue; missaque nostra lege.


126
¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯
Si mihi fauisset uultu fortuna secundo,
     Auxisset uitae commoda pauca meae.
Ipsa dedit quaedam, quae non ingrata repenso -
     Ad modicum poterant haec satis esse mihi.
Nam de litterulis esset mihi copia maior
     Dictandique foret musa benigna mihi,
Qualis Marbodo uel qualis inest Godefredo,
     Qualis pontifici copia Biturico.
Et quae dictassem nossem mandare lituris,
     Et mihi sufficerent et stilus et tabulae,
Et mihi cantanti uox dulcis et alta fuisset
     Atque manus lentis apta foret fidibus.
At socios hilares felix fortuna dedisset
     Secretasque domos a nimio strepitu.
Sim formosus ego nec sit formosior alter
     Nec me zelantum fascinet obloquium.
Attamen inueniam mihi qui respondeat apte,
     Qui mihi rescribat, scribere si placeat.
Sit procurator puer ad mea uota paratus,
     Qui properus tabulas praeparet et calamos,
Qui domui praesit, ne nobis ocia desint,
     Atque supellex sit, quae mihi sufficiat.
Nolo nimis sterilem, nolo quoque rem nimis amplam;
     Priuatus nec inops esse nimis cuperem.
Atque situ proprio domus ipsa suos recrearet
     Et statio dominis esset amoena suis:
Vitreus ut nostro fons ebulliret in orto,
     Quem mihi pampinea porticus obtegeret,
Allueretque meum refluis anfractibus ortum,
     Humectaret humum riuulus aurifluam;
Vnda mihi somnos exciret murmure rauco
     Nec furtiua nimis, nec nimis obstreperet.
Arboreos foetus pareret mihi terra quotannis,
     Quaelibet ut possem carpere mala manu.
Sepibus in nostris pernox Filomela maneret,
     Antiquos fletus et querulos replicans.
Nec mihi fur esset rebusue meis metuendus;
     Nocte dieque forent omnia tuta mihi.
Gramina praeterea quaterent pede grata petulco
     Agni bis septem cum totidem capreis;
Hi mihi ludentes coitu sua proelia temptent
     Frontis adhuc leuis et pedis instabilis
Oblectentque meas gratis balatibus aures,
     Cum totidem matres utraque gens reuocet.
Atque bis ad multram ueniant ex gramine sponte
     Distentae matres ubera lacte graui.
Et tegeti nostrae non desint quinque iuuencae,
     Caseus unde mihi, lac quoque sufficiat.
Sint iuga pauca boum: satis est, si quatuor olim
     Exossata boues arua mihi dirimant.
At si bruma rigens niuibus superinduet arua,
     Dante manu nostra pabula suscipiant;
Ad potum mane salis irritabo sapore,
     Vtque bibant melius nocte dabo paleas.
Prataque sint iuxta, quae purior abluat unda,
     Herbas et flores quae mihi progenerent.
Vnus in ede mea gallus bis quinque maritet
     Vxores, noctis excubias celebrans.
A Laribus nostris procul importuna recedat
     Muscarum turba nec minus et pulicum;
Sitque procul serpens, buffo, mus atque lacertus,
     Et nil possit apes mestificare meas.
Obtaboque lacum, cuius fluat unda salubris,
     Tendam ubi rete meum, tendere si libeat.
Nec lacui desit stagnatilis utraque praeda,
     Nec reti desit praeda uel accipitri.
Absit rana loquax et longo pallida morbo
     Nec somnos adimat nocte dieue mihi.
Edibus a nostris absistat aranea pregnans,
     Nec foris egra palus gressibus officiat.
Nec mihi librorum nec desit copia carte
     Excerpamque legens carta quod excipiat.
Tempora temporibus curasque eludere curis
     Sic attemptarem, tedia ne paterer.
Castaneas det iems, autumnus coctana glauca -
     Sed quae lanugo primitus exuerit -,
Mitia poma simul, quae possint feruida cenam
     Reddere maiorem et frigora decipere.
Vinum nox nobis yemalis misceat album,
     Haustum productas quod breuiet tenebras;
Argenti puri crater mihi misceat haustum,
     Vt, quando bibero, conspiciar dominus.
Plumaque sit mollis, quae fessos recreet artus,
     Lodix et uestes uer mihi continuent.
Sitque mihi solus, qui ligna ministret, asellus;
     Isque bis a silua, quae prope sit, redeat.
Quercus onusta sues foueat mihi, fraxinus ignes
     Vel fagus ligni nescia fumiferi.
Callidus in dictis, in factis prouidus essem
     Nec me concuteret amplior ambitio;
Nullus felici posset mihi casus obesse
     Nec mihi quod nollem quidlibet ingrueret,
Vt quouis oculo spectarem res aliorum
     Democriti socius uel comes Heraclii,
Quorum Democritus ridebat res miserorum
     Heracliusque oculis semper erat madidis.
A studiis uero nil posset me reuocare,
     Ni uellem lassus cedere laetitiae.
Sintque mei mores concordes et sociorum,
     Ne lateat nostra meror in edicula.
Et fortunatis sit in edibus unus et alter
     Qui me comportet quandoque mitis equus;
Solus enim leporesue sequi dammasque fugare
     Non possem: quare praesto sit alter equus.
Sitque soror mulier carum paritura nepotem,
     Qui mihi post annum sit iocus et cithara;
Praeludat uacua mihi paruus Iulus in aula,
     Quem soror atque meus uillicus ediderint.
Sit mihi casta domus, mens casta, cubile pudicum,
     Deturpet thalamum nulla libido meum.
Haec quoque uel melius mihi si, fortuna, dedisses,
     Haec satis ad praesens esse mihi poterant.
Nunc mihi maiorem tempus commisit honorem;
     Spero tamen totum uelle deesse mihi.
In turba quid honor, nisi tantum nomen honoris?
     Velle tuum periit, si sub honore iaces.
Perde uoluntatem, quisquis conscendis honorem:
     Nam caue ne facias amodo quod cupias;
Perdere qui te uis, merito deberis honori:
     Ne sis ipse tuus, hoc tibi tollit honor.
Esse meus pauper et sic mihi uiuere mallem
     Quam mihi non uiuam diues ego alterius.
Quid prodest etenim, si totus sit meus orbis,
     Quodque mihi placeat edere non liceat?
Sic astringor ego: non audeo quod uolo uelle:
     De facto siquidem mentio nulla mihi.
Monstrarer digito tanquam sine nomine monstrum,
     Si quicquam turbae displicitum facerem.
Mille subibo cruces, si quid praesumpsero plus quam
     Asseculae nostri praecipiunt lateris.
Affigor cunctis speculum uelut edita turris
     Abscondique uolens multociens uideor.
Ortus aurorae rumor nouus anticipabit,
     Si quid secreti cuilibet exposui.
Hac igitur cupias, homo, paupertate beari,
     Vt tuus esse queas nec nimis indigeas,
Quam situs in sceptris, spectabilis undique cunctis,
     Diues opum uiuas indigeasque tui.
Vere paupertas mediocris uita beata,
     Cum domus est domino pacificata suo.
Hanc mihi, queso, Deus, magno pro munere presta
     Et longum uiuam nec senium patiar.




193
¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯
Galoni rescribo meo legando salutes
     Ex me multiplices quas sibi promeruit.
Galo mi, salue; salue, specialis amice,
     Quem mihi multus amor iungit et unit idem.
Crede mihi, cre<dasque precor> credasque fatenti:
     Plus opibus Cresi carmina missa placent.
Carmina missa placent quoniam sunt carmina digna,
     Quorum, si sapio, sillaba queque sapit.
Si me diuitiis ditassent fata benigna,
     Dotarem magnis carmina muneribus;
Si me Cesaribus genuisset Roma coequum,
     Digna coaptarem munera carminibus,
Non hederas tantum neque tantum laurea serta,
     Sed mea <siue> darem sceptra secunda tibi.
Nunc tibi nil ex me nisi tantum pignus amoris,
     Plus quam significo te uehementer amo.
Te uehementer amo cum sis uehementer amandus,
     Vt uehementer amem te tua musa facit.
Nil reprehendendum tua cartula detulit ad nos;
     Quin immo, grandi singula laude nitent.
Ad laudes dandas succumbit nostra facultas,
     Sed non succumbit, credito, uelle meum.
Non a condigno caruisses munere, Galo,
     Si que digna forent munera sufficerent.
Nunc tibi sum sterilis, nunc sum tamquam uir inanis,
     Non prodesse queo, sed queo diligere.
Non omnino tamen nostrum uerearis amorem;
     Qui modo sum sterilis, quandoque parturiam.
Si modo non prosum, post cras prodesse ualebo;
     Res mutabuntur forsitan in melius.
Si tamen et mandes quod habet nostra facultas,
     Totum mandantis mox erit in manibus.
Denique, quicquid sit quod nostra potencia possit,
     Immo totus ego militet omne tibi.
Ecce quod ad presens pro munere reddere possum,
     Reddo tibi grates scilicet innumeras.
In sublimandum te, Galo, totus anhelo:
     O utinam nostras ipse uices subeas!
Te duce, maioris modicum post tempus honoris;
     Ipse uices subeas, ipse gradum teneas.
Quod si nos nequeant pariter sustollere fata,
     Saltem te foueant, si mihi non faueant.
Pro te sufferrem letus quemcumque laborem;
     Sint plus quam nobis fata benigna tibi.
Nil mihi tam gratum, nil tam mihi delitiosum
     Quam me posse tibi uelle quod accipias.
Velle quod accipias et quid tibi gratificetur
     Est equidem uite portio magna meae:
Viuo mihi si uiuo tibi; mea summa uoluptas
     Est ut agam quicquid me tibi gratificet.
Si mea me poterunt tibi carmina gratificare,
     Adiciam gratum carminibus studium.
Nec conferre tuis attento carmina nostra,
     Nec presumendo me tibi spero parem.
Quam longe superat sol lunam lunaque stellas,
     Tam longe superat uestra camena meam.
Ieiunus meus est calamus, tuus erogat escas.
     Galo sonat sensum, sed mea musa iocum.
Meuius et Bauius prepollent carmine nobis
     Et tua Virgilium lucida musa sonat.
Vix scripturarum sensus meus attigit ima,
     At tu grandiloquum uincis Aristotilem:
Ditatur diues tua musa sophismate multo.
     Tu tranas pelagus, littus ego teneo.
Virtuti discredo meae, tibi uiribus impar;
     <B>os lassus, lasso iugera sulco pede.
Confiteor, neque diffiteor, mea carmina nuda,
     Cum tunicas miror carminis ipse tui.
O quantis et quot tua scripta coloribus ornas:
     Non thesaurus inops tot dare posset opes.
Ne tamen accidia me damnet desidiosum,
     Vltra me studio sedulus assideo.
Quidlibet incipio, uelut insequar, ore diserto,
     Dissidet a proprio clausula principio.
Ingentem fumum dat momentanea flamma,
     Succumbunt humeri mole sub insolita.
Ergo, quicquid ago uix est dictantis imago;
     Ipse uerecundor cum mea scripta lego.
Sed tu, quem cumulant thesauri philosophie,
     Vatum dux et lux, ore sonas alio.
Ex fumo lumen das, non ex lumine fumum;
     Si uis, ipse doces et genus et spetiem.
Tu mea scripta rogas, ceu sint mea scripta legenda;
     Tamquam sint aliquid, tu mea scripta rogas.
Quedam transmisi, que si relegens tetigisti,
     Non nescis quante simplicitatis erant.
Haec laudando tamen, speculatus ad astra tulisti
     Sed tua me multum iuuit amicitia.
Vere multus amor plus quam res fauit amico;
     Sed nec adulantis te noto, Galo, nota:
Laus est, si ualeat simplex fauor inter amicos;
     Deperit et nichil est, si fauor absit, amor.
Fauisti uero mihi sicut amicus amico,
     Non etiam dubito quin iterum faueas.
Celares etiam si que celanda fuissent
     Erratusque meos compositurus eras.
Dum iocor et nugor, dum taliter otia uito,
     Excessit calamus et iocus iste modum.
Ad pueros scribo, nec pretermitto puellas,
     Tamquam torruerit me iuuenilis amor.
Nec iuuenilis amor nec me malus abstulit error,
     Sed mihi iocundo musa iocosa placet.
Musa iocosa placet, quoniam mihi uita iocosa;
     Vita iocosa tamen facta iocosa fugit,
Que tamen et scripsi tamquam uir totus amoris:
     Volo liber passim compita circumeat.
Musa iocosa mihi, sed uita pudica iocoso
     Et tamen innocuum fascinat inuidia.
Quod si nugosum uis hunc tibi, Galo, libellum,
     Me famamque meam credo tuis manibus.
Estque superuacuum de libro quid sit agendum
     Si quasi te doceo: plus amor id doceat.
Hoc sciat, hoc doceat, hoc non ignoret amicus:
     Inuidus interpres euomit obloquium.
Et tu, quem felix mihi iunxit et aurea musa,
     Pro tibi sollicito, sepius inuigila;
Pro mihi sollicito <te>, sepius inuigilabo
     Vtque diu ualeas, effitiam precibus.
Meque deo, queso, commenda, Galo, precando,
     Vt sciat amborum mutua uota Deus.



194
¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯
Odas (o utinam cui mittuntur placituras!)
     Odoni magno dirigo paruus ego.
Odo, pontificum decus et specialis honestas,
     Consilium papae, regula iusticie,
Ecclesiae robur, non concutienda columna,
     Mittit quod placeat Burgulianus aue,
Burgulianus aue magno dicit patriarchae,
     Quod mihi noticiam praesulis obtineat.
Odo, Wido mea mihi te celebrauit in aure,
     Pluribus indiciis te mihi significans.
Guido tuum nomen nostrum deuexit in orbem
     Vtque uiri tanti preco uir ille mihi,
Te mihi procerum statura significauit,
     Que non excedat effigiata modum.
Mores iocundos Wido tibi dixit inesse
     Et quod conueniat moribus alloquium;
Etque mihi dixit: te ditat littera diues
     Et uatum musas deliciosus amas;
Si cantare uelis, cantas modulamine dulci;
     His superest uultus et facies hilaris;
Affatu suauis, communis et omnibus omnis,
     Exhilaras mestos et stolidos reprimis;
Os oratorum modo uiuis Tullius alter,
     Callidus in uerbis uiuis Aristotiles.
Tempora quae modo sunt, quae sunt sine remige nauis,
     Rectorem statui te uoluere sibi.
Qui te fecerunt, Odo, uelut ostia Romae.
     In modico Romae te facient dominum.
Sic iam coeperunt ordiri prouida fata,
     Hic intelligimus iamque fauemus eis.
Odoni factus heres in pontificatum,
     Mox in papatum substituendus eris.
Hoc locus, hoc nomen, hoc signat copia linguae,
     Hoc alti sensus precinit integritas;
Innuit hoc habitus tunicatae religionis:
     Vos ambos idem Cluniacus genuit;
Ambos uos fouit, uos Hostia sustulit ambos,
     Alter papa fuit nec minus alter erit.
O si tunc merear florere superstite uita.
     Vt tunc te toto pallidus ore canam!
Tunc Orpheus nostram nequeat superare camenam,
     Si pleno flatu buccina nostra sonet.
Velis furtiuis uehitur modo nostra carina,
     Namque piratarum perstrepit omne genus;
Insontem lacerant me dentibus obloquiorum
     Meque reum mortis clamitat inuidia.
Obiciunt quod ego tabulas post tempora tango,
     Quod non demisso uado supercilio.
Ipse susurro tamen, mecum quoque rumino psalmos
     Atque obliquatis uultibus intueor.
Vt furor inuidiae probitati est seua nouerca,
     Quocirca tepeo sepius a studio.
Quod si me uellet defensio uestra tueri,
     Vt mea dumtaxat carmina diligeres,
Repentes hederae mox serpent uberiores.
     Si quando audaci fretus ero gladio,
Audaci si quando liras moderamine tangam,
     Si musas pleno pectine discutiam,
Si quando inpauidus uates audebo uocari,
     Si calamos teneam non trepidante manu,
Si uerbo nostris signisue quibuslibet odis
     Illudas, Odo, fulmina non timeo.
Fulmina quae timeat, quem maxima Roma tuetur?
     Quid timeat tua quem proteget, Odo, manus?
Me sub amore tuo digneris, maxime pastor,
     Tutior ut Romam, si sit opus, uideam,
Tutior ut duce te Romana palatia cernam,
     Quem mea rusticitas terreat absque duce.
Iam nunc de uestro tamquam securus amore,
     Vobis commendo quod penitus cupio.
Me presumentem de te confundere noli,
     Debita posco quidem, da mihi, namque potes.
Si quotcumque modis aures obstruxerit aspis,
     Vt nolis nostras insinuare preces,
Si quesita neges possisque negata referre,
     Si tua claudantur corda meis precibus,
Vt dare tu nolis sine damno quod dare possis,
     Non es quem spero, quem tuus ipse cano;
O quam sperabam uiuis procul et procul alter -
     Quod Deus auertat ut mihi tu facias.
Vnicus est, Odo, mihi filius, immo coabbas,
     Pro quo deuotus asto tuis pedibus.
Namque manum super hunc nimis aggrauat ille Remensis,
     Iram qui papae funditus emeruit:
Imposuit siquidem regi diadema Philippo;
     Nunc et in hoc papae negligit imperium.
Propterea fundo mea viscera funditus, Odo,
     Vt mihi perficias hanc tibi rem facilem:
Abbatis partes sustentes ordine recto,
     Vt restauretur filius ille meus.
Quod confirmauit in eo romana potestas
     Inconuulsum sit permaneatque ratum.
Et potes et debes, nisi me contempseris, Odo,
     Abbatem Sancto reddere Remigio.
Non ingratus ero, superaddam gratificandus
     Munera carminibus, carmina muneribus.
Ecce fatigatus nimium remeare nequiuit,
     Sed, si mandabis ut ueniat, ueniet.
Iam securus erit, redeat si scripseris illi,
     Nouerimus quoniam restituendus erit.
Si mandare uelis quod penses utile nobis,
     Guidonem nostro noueris esse loco.
Guido mihi uiuit magnus, bonus atque fidelis,
     Magni momenti, nominis haud modici.
Hunc uenerare modo quo nos ueneramur eodem,
     Namque bona morum simplicitate uiget.
Odam dilatat occasio multa precandi,
     Sed modo, fine breui, sis memor, Odo, mei.


200
¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯
Perlege, perlectam caute complectere cartam,
     Ne noceat famae lingua maligna meae;
Perlege sola meos uersus indagine cauta,
     Perlege: quicquid id est, scripsit amica manus;
Scripsit amica manus et idem dictauit amicus,
     Idem qui scripsit carmina composuit.
Quod sonat iste breuis, amor est et carmen amoris
     Inque breuis tactu nulla uenena latent;
Sanguine Gorgoneo non est lita pagina nostra
     Nec Medea meum subcomitatur opus.
Non timeas Ydram, noli dubitare Chymeram,
     Dum tanget nudum nuda manus folium.
Ipsa potes nostram secura reuoluere cartam
     Inque tuo gremio ponere tuta potes.
O utinam nosses sicut mea uiscera norunt
     Quanti sis mecum, quam mihi te facio.
Pluris es et melior, maior mihi denique uiuis
     Quam dea, quam Virgo quamue sit ullus amor.
Pluris es ipsa mihi Paridi quam filia Ledae
     Quamque Venus Marti, quam dea Iuno Ioui.
Nec tanti Dafnes neque tanti constitit Io,
     Pro quibus aurum et bos Iupiter ipse fuit.
Vates ad Stygias querulus cum tenderet undas
     Non habuit pluris Orpheus Euridicen.
Hoc autem populis commendat fabula greca,
     Nam nebula quadam res adoperta uenit.
Sed me uerus amor, nugis nebulisque remotis,
     Esse tui nusquam desinit inmemorem.
Inmemor esse tui nunquam, Constantia, possum,
     Quem tua forma tui non sinit inmemorem;
Inmemor esse mei citius, Constantia, possem
     Quam compellar ego non memor esse tui
Inmemor esse mei nunquam, Constantia, possis,
     Vt mihi persoluas foedus amoris idem.
Sic nos o utinam natura deusque ligasset
     Vt neuter uiuat inmemor alterius!
Crede mihi credasque uolo credantque legentes:
     In te me nunquam foedus adegit amor.
In te conciuem uolo uiuere uirginitatem,
     In te confringi nolo pudiciciam.
Tu uirgo, uir ego, iuuenis sum, iunior es tu;
     Iuro per omne quod est: nolo uir esse tibi;
Nolo uir esse tibi neque tu sis femina nobis,
     Os et cor nostram firmet amiciciam,
Pectora iungantur, sed corpora semoueantur,
     Sit pudor in facto, sit iocus in calamo.
Crede mihi credasque uolo credantque legentes:
     In te me nunquam foedus adegit amor.
Nec lasciuus amor nec amor petulantis amoris
     Pro te subuertit corque iecurque meum,
In te sed nostrum mouit tua littera sensum
     Et penitus iunxit me tua musa tibi.
Denique tanta tuae uiuit facundia linguae
     Vt possis credi sisque Sibilla mihi.
Non rutilat Veneris tam clara binomia stella
     Quam rutilant ambo lumina clara tibi.
Crinibus inspectis, fuluum minus arbitror aurum;
     Colla nitent plusquam lilia nixue recens,
Dentes plus ebore, Pario plus marmore candent,
     Spirat et in labiis gratia uiua tuis;
Labra tument modicum, calor et color igneus illis,
     Quae tamen ambo decens temperies foueat;
Iure rosis malas praeponi dico tenellas,
     Quas rubor et candor uestit et omne decus.
Corporis ut breuiter complectar composituram,
     Est corpus talem quod deceat faciem.
Ipsa Iouem summum posses deducere caelo
     De Ioue si uerax fabula greca foret;
In quascumque uelis se formas effigiasset:
     Sic sua te saeclis tempora prestiterint.
Sed, quicquid facias, quemcumque auertere possis,
     Non pro te partes distrahor in uarias,
Nec caro titillat pro te neque uiscera nostra,
     Attamen absque dolo te uehementer amo.
Te uehementer amo, te totam totus amabo,
     Te solam nostris implico uisceribus.
Ergo patet liquido quoniam genus istud amoris
     Non commune aliquid, sed speciale sapit.
Est specialis amor, quem nec caro subcomitatur,
     Nec desiderium sauciat illicitum.
Ipse tue semper sum uirginitatis amator,
     Ipse tue carnis diligo mundiciam.
Nolo, uel ad modicum, pro me tua mens uioletur:
     Irrita spes esset, irrita suspitio.
Propter id ergo tuam depinxi carmine formam,
     Vt morum formam extima forma notet:
Mores florigeros pretendat florida uirgo,
     Et plus quam exterius floreat interius.
<I>nseritur metro gentilis pagina nostro,
     <Vt> te de falsis gentibus amoueam,
Vt tibi gentilis sit gens et pagina uilis,
     Quae colit impuros semimaresque deos,
Qui meretricales potius coluere tabernas
     Rebus honestatis quam dederint operam.
Et tamen, est uerum quoniam tua forma uenusta
     Sydera transcendit, cum sit imago Dei.
Iupiter instat adhuc et tecum ludere temptat,
     Mars quoque, si Marti faueris atque Ioui:
Sunt multi iuuenes Iouis impia facta sequentes,
     Quos non immerito dicimus esse Ioues
Sunt multi Martes, scelerum uestigia prisca
     Hi nimis infestant regna pudiciciae.
Hi faciunt Veneres, Iunones, Danen et Io,
     Astree uero uix latet una comes
Vt sunt in ueterum libris exempla malorum,
     <S>ic bona quae facias sunt in eis posita:
Laudatur propria pro uirginitate Diana,
     Portenti uictor, Perseus, exprimitur,
Alcidis uirtus per multos panditur actus:
     Omnia, si nosti, talia mistica sunt.
Ergo, sepositis lenonibus et maculosis,
     Alterius partis aggrediamur iter,
Virtutum gradiamur iter, gradiamur ad astra:
     Gentiles etiam sic properare monent.
Si mea uiuere uis, uiues mea, uiue Diana;
     Alcidem uolo uel Bellorofonta sequi.
Quod si de libris nostris exempla requiris,
     Ipsa tot inuenies quot uideas apices.
In nostris, non unus apex, non linea libris
     Que nos non doceat alta sitire, uacat.
Sed uolui grecas ideo praetendere nugas
     Vt quaeuis mundi littera nos doceat,
Vt totus mundus uelut unica lingua loquatur
     Et nos erudiat omnis et omnis homo.
Captiuas ideo gentiles adueho nugas,
     Laetor captiuis uictor ego spoliis;
Diues captiuos habeat Pregnaria seruos,
     Laetetur Grais Cambio mancipiis.
Burgulii uicte nunc captiuantur Athenae,
     Barbara nunc seruit Grecia Burgulio.
Hostili preda ditetur lingua latina,
     Grecus et Hebreus seruiat edomitus.
In nullis nobis desit doctrina legendi,
     Lectio sit nobis et liber omne quod est.
Hanc igitur summam pertemptat epistola nostra
     Vt uirgo uiuas, uirgo deo placita.
Sponsa mei domini sis tanti coniugis aula,
     Sis coniunx tanti coniugis et thalamus.
Subruat hunc dominus qui templum subruit eius,
     Qui lapides uiuos ipse lapis perimit.
Nos autem nobis uigor uniat integritatis,
     Sint casti accessus castaque colloquia.
Quod si nos aliquis dixisse iocosa remordet,
     Non sum durus homo, quicquid ago iocus est.
Laeta mihi uitam fecit natura iocosam
     Et mores hylares uena benigna dedit.
Sed, quicquid dicam, teneant mea facta pudorem,
     Cor mundum uigeat mensque pudica mihi.
Tristes obscenos alit haec prouincia multos
     Et castos hylares educat haec eadem:
Nouimus et multos qui Baccanalia uiuunt,
     Quos Curios simulat triste supercilium.
Nec despero iocos quin aetas auferat istos,
     Fructus maturos tempora sera dabunt.
Fronte seuerus tunc, tantummodo seria scribam,
     Vt mihi tunc pectus consonet et calamus.
Interea, mea uirgo, meis sis credula scriptis,
     Et, sicut scripsi, sic mea uiue, uale,
Inquam, uiue, uale, fac quod uolo, uiue quod opto,
     Quod uolo non nescis, omne quod opto sapis.
Nulla mei cordis potuit te uena latere;
     Omne tibi scripsi quod uolo, quod uolui.
Amodo, maiori studio mea musa uacabit:
     Inceptum Moysen iam repetunt socii,
Scilicet insultant Genesim quia dimidiaui
     Defessusque uia substiterim media;
Improperant nugas quas scriptito sedulus ad te -
     Nullam preter te carmina nostra sciunt.
Si tamen ipsa mihi quicquam rescribere temptas,
     Attendam quicquid miseris ut uideam
Nec studii nostri post interualla silebo
     Quin tibi rescribam saltem aliquando "uale".
Dum tibi dico "uale", "uale" hoc intellige: "salue";
     Vltima uox ad te non erit ista: "uale".
Quamuis hoc uerbum soleant prestare sepultis,
     Nos tamen hoc uiuis et damus et dabimus.
Si uis, ostendas, si uis, haec scripta recondas,
     Nam pedagoga bonae non timor est dominae.


201
¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯
Perlegi uestram studiosa indagine cartam
     Et tetigi nuda carmina uestra manu.
Explicui gaudens bis terque quaterque uolumen
     Nec poteram refici singula discutiens.
Ille liber mihi gratus erat, gratissima dicta;
     Ergo, consumpsi sepe legendo diem.
Nox studiis odiosa meis, inuisa legenti,
     Me cessare meo compulit a studio.
Composui gremio posuique sub ubere laeuo
     Scedam, quod cordi iunctius esse ferunt.
Si possem cordi mandare uolumina uestra,
     Cordi mandarem singula, non gremio.
Tandem, fessa dedi nocturno membra sopori,
     Sed nescit noctem sollicitatus amor.
Quid non sperabam? Quid non sperare licebat?
     Spem liber ediderat, otia nox dederat.
In somnis insomnis eram, quia pagina uestra
     Scilicet in gremio uiscera torruerat.
O mihi si dabitur tantum spectare prophetam!
     O mihi si dabitur colloquii morula!
O quantum uates, quam preditus iste poeta!
     O quam diuino quaelibet ore canit!
Quis sapor in dictis! O quae sapientia uerbi!
     O quam discretus iste uir in calamo!
<Et>, reor, in factis est uir discretior iste,
     Omnia prudenter et facit et loquitur.
Hunc si Roma sibi quondam meruisset alumnum,
     Iste Cato rigidus, Tullius iste foret:
Hunc facerent uerba Ciceronem, facta Catonem,
     Multos iste ualet solus Aristotiles.
Iste uidetur et est et dicitur alter Homerus;
     O quanta uersus commoditate canit!
Hystorias Grecas et earum mystica nouit
     Atque quid hec aut hec fabula significat;
Vtque mihi credas, metro mandauit idipsum,
     Adsensus fecit copie multiplices.
Euaginato Dauid mucrone Goliae,
     Eiusdem uictor perculit ense caput.
Taliter hic uates adiens penetralia Greca
     Gentilesque domos dispoliauit eas;
Decipulas ensesque suos detorsit in hostes,
     Aduectans nobis carmine gentis opes,
Inuexit nugas nobis gazasque Pelasgas,
     Ex locuplete penu diripiens spolia.
Quid Mars, quid Iuno, quid cetera turba deorum
     Significent, nouit, nouit et exposuit.
Si de diuinis insurgat quaestio dictis,
     Nectareo nodos explicat eloquio.
Immo, quid est, quaeso, quod sensum effugerit eius?
     Omnia sollerti circuit ingenio.
Si sermo fiat de formae compositura,
     Impar est tantae camena nostra rei:
Inter mortales, tanquam flos unicus, ille
     Formosis aliis corpore et ore preest.
Inter caelicolas, ut conspectissima stella,
     Gratior aurora est soleque lucidior.
O qualis, quantus me carmine significatur!
     Versibus hunc uideo, namque aliter nequeo.
Ve mihi, cum nequeam quem diligo sepe uidere;
     Me miseram, nequeo cernere quod cupio.
Afficior desiderio precibusque diurnis,
     Incassum fundo uota precesque deo.
Annus abit, ex quo quem quaero uidere nequiui,
     Attamen ipsius carmina sepe lego:
O quales uersus, quam dulces, quam speciosos,
     Ad me misit heri perditus ille mihi!
Hoc iacet in gremio dilecti scedula nostri,
     Ecce locata meis subiacet uberibus.
O utinam noster nunc hic dilectus adesset,
     Qui sensum proprii carminis exprimeret; -
At circumstarent comites mihi uel duo, uel tres,
     Quamuis ipse suae sufficiat fidei;
Ne tamen ulla foret de suspitione querela,
     Saltem nobiscum sit mea fida soror.
Clara dies esset nec solos nos statuisset
     Hoc fortuna loco, sed magis in triuio.
Ecce uigil uigilo, quia me liber euigilauit,
     Lectus multotiens, quem mihi misit heri.
Sed quid ago? Nichil est quod tota nocte uoluto,
     Nil est quod rogito pectore sollicito:
Ad me non ueniet nec eum sitibunda uidebo,
     Quem nimium tellus Pictaua sollicitat.
Forsitan idcirco miseram me carmina misit
     Quae me corrigerent, quae mihi uerba darent,
Vt se dissimulet, ut me sua littera fallat,
     Leniat ut nostrum callida carta metum.
Heu, quid non timeam? Nunquam secura quiescam;
     Nec mihi tutus amor, nec mihi tuta fides.
Dum noua dat precepta, mihi plus ipsa fatigor,
     Nunquam non possum suspiciosa fore;
Hunc timeo rapiat, dum nescio, quilibet error;
     Omnis uirgo meis inuidet auspiciis.
Nulla quidem uirgo me fortunatior esset,
     Si mihi tutus amor tutaque pacta forent.
Firma fides nostrum quamuis mihi firmet amicum,
     Credere non possum tuta sue fidei;
Nec fidei discredo suae (nichil inde timendum),
     Perdere sed timeo quod uehementer amo.
Pectore fluctiuago deduxi tempora noctis,
     Ergo satis licuit multa referre mihi.
En aurora suos producit lucida currus,
     Arbuta iam uolucrum garrulitate sonant.
Aggrediar ceram quia nescit cera pudorem,
     Que referat domino congrua uerba meo:
Multa quidem scribam quae nolim dicere praesens:
     Virgineos ausus sepe pudor reprimit.
O utinam placeant quae mens dictabit amantis!
     Carminis oda mei gratificetur ei!
Ipse iubes, dilecte meus, tu precipis, inquam,
     Vt castis operam legibus attribuam.
Attribuam, sic ipse iubes, sic ipsa preopto,
     Sic hucusque dies disposui proprios.
Casta fui, sum casta modo, uolo uiuere casta;
     O utinam possim uiuere sponsa Dei!
Non ob id ipsa tamen uestrum detestor amorem:
     Seruos sponsa Dei debet amare sui.
Tu sponsi seruus, tu frater tuque coheres,
     Tu quoque, tu sponsi dignus amore mei.
Sponsa sui sponsi uenerari debet amicos;
     Ergo te ueneror, te uigilanter amo.
Ius et lex nostrum semper tueatur amorem,
     Commendet nostros uita pudica iocos.
Ergo, columbinam teneamus simplicitatem
     Nec mihi pretendas quamlibet ulterius.
Quod si preponis, quod si pretenderis ullam,
     Scito quod non est hic iocus in domino.
Si fallis, malus es; si uerum dicis, iniquus;
     Obsidet atque tenet crimen utrumque iocum.
Damnat falsiloquos deus et praue facientes;
     Aut hoc aut illud uel simul ambo facis.
Sed deus emendet, deus in te corrigat ista,
     Haec me cura tui non sinit immemorem.
Virginis alterius sic nomen abominor ut sim
     Virginis ad nomen frigidior glacie.
Sed, sicut tibi uis credam credamque uolenti,
     Credam dictanti, tu quoque, crede mihi.
Si te Roma uocat, si te Magontia temptat,
     Si meus es, retrahas mox ab utraque pedem.
Vade uiam tutam, petat alter barbara regna;
     Est grauis indomitas poena domare feras
Atque tibi digne uix respondere ualebunt,
     Cum sint indoctae protinus edomitae.
Pullos indomitos aliis multi domuerunt;
     Sic fortasse labor uester inanis erit:
Si, mihi discredens, incassum forte laboras
     Subripiatque alter iugera uix domita,
Affectus nimio tandem tunc ipse pudore,
     Ad ueteres sero regrediere uias;
Ridebunt alii, sed ego, fidissima semper,
     Planctibus et lacrymis participabo tuis.
Ergo, dico tibi: me pretermittere noli,
     Nullam maioris inuenies fidei.
Si potes, et poteris, si tantum uelle uideris,
     Fac ut te uideam meque uidere ueni.
Ad te, si possem, pedes aut eques ultro uenirem,
     Non essent honeri pena pudorque mihi.
Venero si potero, uenissem si potuissem,
     Sed disturbat iter seua nouerca meum.
At tu, qui, dominus, nullo custode teneris,
     Quem, quia multa potes, ipsa nouerca timet,
Maturato gradus et me uisurus adesto;
     Sumptus et comites sufficienter habes.
Cur ad nos uenias occasio multa paratur:
     "Ad quem sermo mihi presul in urbe manet,
Clerus me mandat, abbates, ille uel ille,
     Me trahit ad comitem res facienda mihi."
Demens, quem doceo? Me debes ipse docere.
     Si tibi causa deest, negligis ut uenias.
Cura tibi de me non est nisi ueneris ad me,
     Nec tua uel modicus uiscera tangit amor.
Hoc argumentum posui mihi si pigritaris,
     Hoc habeam certum federis inditium:
Visere me debes, nescis quo langueo morbo,
     Quo desiderio scilicet afficior.
Grande tibi crimen nisi paueris esurientem,
     Oranti si non ipse satisfatias.
Exspectate ueni nolique diu remorari.
     Sepe uocaui te, sepe uocate ueni.
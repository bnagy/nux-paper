
Postquam Pamphileas rumor pervenit ad aures
     Gliscerium Gallis finibus esse suam,
Pamphilus ascendit; comes illi Birria factus
     Carpit iter pedibus exitiale suis;
Consumptoque fere sumptu ieiunus uterque
     Parisius veniunt hic eques, ille pedes.
Dum sua divertunt huc illuc lumina, tandem
     Est tua Gliscerium, Pamphile, visa tibi.
Tunc color atque fames et vox abiere videnti;
     Solus in attonita mente remansit amor.
Utque videt subito stupefactum Birria clamat:
     "Unde stupes? Numquid ire recusat equus?"
Pamphilus, ad presens, sublato posse loquendi,
     Inter singultus, hec tria verba dedit:
"Impie nonne vides, sic incipit, impie nonne?"
     Substitit et rursus: "Impie, nonne vides?"
Birria: "Quid videam, mi Pamphile?" Pamphilus illi:
     "Quod video mirum est; inspice si videas".
Birria: "Nunc video" cui Pamphilus; "Hercule pridem
     Vidi; nunc euge, Birria, serve bone".
Pamphilus exultans nimis affectansque videri
     Miles, plus equo, calcibus urget equum;
In quantum natura sibi concessit et usus,
     Cruribus extensis, militat ante suam.
Accedens: "Salve mea", dixit, at illa: "Quis est hic
     Qui me, cum non sim, iactitat esse suam?"
Pamphilus admirans respondit: "Sum tuus, esne
     Tam cito Gliscerium nescia facta mei?"
Tunc ea subridens inquit: "Mi Birria salve;
     Sum tua; tu meus es; Pamphilus esto sui".
Ille: "Recedamus, ait, hospitioque receptus
     Pamphile, cognoscet te tua, tuque tuam".
Non modicum placuit sententia dicta; recedunt;
     Apprensum loris Birria ducit equum.
Succedit domui ternarius ille domusque
     Maioris numeri non erat illa capax.
Ante fores stabulatur equus; iussuque magistri
     Birria quos reperit comparat ere cibos;
Gallinas, pullos, perdices emit, alosas
     Mulos, gardones hospitiumque redit;
Explumat volucres, pisces exquamat eosque
     Incidens aperit, extrahit exta, iacit,
Transfixeque veru volucres assantur; alumpnos
     Subpositis flammis decoquit unda suos.
Tempore cenandi, sumens mantile, paratis
     Omnibus, in pelvim Birria misit aquam;
Infundens manibus et discumbentibus escas
     Apponens, solus, Birria Martha fuit.
Non lotis manibus tandem discumbit et alvo
     Implende servit officiosa manus.
Pamphilus inquit: "Habes operosos Birria dentes
     Et discum promptas evacuare manus".
Qui contra: "Peditem ieiunia longa fatigant
     Nos epule sed te, Pamphile, pascit amor".
Dixit et in medio semesi piscis arista
     Gutture transversa gutturis artat iter;
Pamphilus assurgens, vitam ledendo redemit
     Et durum collo contulit antidotum
Dicens: "Parce cibis; discretius esse videtur
     Vivere ieiunus quam comedendo mori".
Birria: "Plus doleo colaphis quam pondere morbi;
     Morbus enim gravis est, sed medicina magis".
Pamphilus: "Auferte mensam: sedeamus ad ignem
     Et sit cum pomis, altera cena, nuces".
Tolluntur tripodes et adulti Pamphilus ignis
     Prunas Gliscerii distrahit ante pedes.
Coctana, poma, nuces cenantur, amigdala, ficus
     Cenantur musto pessica mersa novo;
Et statim gallus cantavit; Birria solus
     Cantantis patula suscipit aure sonum;
Deinde refert: "Audi, mi Pamphile, preco diei
     Alis et leto nuntiat ore diem".
Tunc iubet afferri vinum lectumque parari
     Pamphilus et iussus iussa iubentis agit.
Infundit calici vinum dominoque propinat
     Defixis genibus subpositaque manu.
Stramine construitur modico Venerique paratur
     Lectus qui potius religiosus erat;
Sternuntur supra decus ornatusque cubilis
     Pelles sed pannus lineus omnis abest.
Pamphilus interea domine famulatur et eius
     Pronus de pedibus calciamenta trahit;
Qui prior accumbens humilem resupinat amictum
     Psalmorumque subit immemor atque crucis.
Gliscerium tandem spoliis nudatur et ulnis
     Amplexam socio collocat ille thoro;
Amplexatur eam iocunda negotia tractans
     Et totus Veneris subditur obsequiis;
Vervecum spoliis operiri sustinet ultro
     Caprorumque togis deliciosus amor.
Ultimus accubuit, extincta Birria luce,
     Cui celum tegimen, culcitra terra fuit,
Dum vicina sibi Vulcanus terga tuetur
     Altera pars potuit scire quid esset hiems.
Sic oblitus equi temulentus Birria stertit
     Et miser ante fores philosophatur equus.
Pamphilus ad tempus gremiis elapsus amice
     Respirat Veneri deliciisque thori.
Gliscerium, sit causa licet, quasi nescia querit
     Adventus causam principiumque vie.
Ille: "Potest, inquit, in te tua questio solvi;
     Quesite causa es principiumque vie".
Gliscerium: "Quid me derides, Pamphile? Non sum
     Tanti que tante sim tibi causa vie".
Pamphilus: "An dubitas? Numquid non credis amanti?
     Est evvangelium quod tibi dicit amans".
Gliscerium: "Fictis uti licet inter amantes;
     Fictaque non nichilum commoditatis habent.
Cum sim res fragilis credis, temerarie, credis
     Quin timeam lites, verbera, vincla, minas;
Sum mortalis ego; decet immortalis amica
     Ut possim penam martiriumque pati".
Ille: "Deum testor; cessabunt iurgia, pene
     Et sacramento, si placet, addo fidem".
Illa: "Sacramenti vinclis fideique ligatos
     Solvit et absolvit imperiosus amor.
Mens ex preterito perpendit docta futurum
     Preteritique memor iure futura timet".
Pamphilus: "Ha, modice fidei, quare dubitasti?
     Preteritone times ire futura modo?"
Absit; mutavi mentem; mutatio mentis
     In meliora trahit ad meliora manus.
Murice presignis dabitur tibi vestis et auro
     Intexto dabitur exhilarata clamis".
Firmatur pactum; coeunt in pignora dextre
     Atque fides pacto fecit inesse fidem.
Et rursus gallus cantavit; "Birria surge"
     Pamphilus exclamat ingeminatque vocans.
Birria sic secum: "Dormi, mi Birria, iustum est
     Qui prior accubuit surgat ut ille prior".
Clamat item: "Surge". Noctis fugit umbra; diei
     Precursor celo Lucifer astra fugat.
Hic iacet, hic clamat; invitus Birria tandem
     Consurgit factus improbitate probus.
Assumpto freno, reseratur porta; minister
     In latus exanimem ter pede pulsat equum;
Frustra pulsatur quod mortuus ante resurget
     Quam monitu vocis vel pede surgat equus.
Pamphilus interea collectis rebus in unum
     Ter circumducto fune redegit honus.
Egrediturque foras dicens: "Lentusque fuisti
     Et nunc et semper, Birria lentus eris".
Ille: "Quid obiurgas? In me mora nulla sed iste
     Nos insperata morte moratur equus".
Pamphilus: "Heu, quid? Equus est mortuus? Ille: "Videto:
     Si non vis verbo credere, crede rei.
Nunc animi rex esto tui; moderare dolorem,
     Nemo doloris ope dampna levare potest".
Pamphilus: "Ha! conductus erat; Deus omnia reddet".
     Birria respondit: "Excoriemus eum".
Pamphilus: "Ad nummos trahe, Birria, vende capistrum,
     Subsellam, frenum, cingola, vende cutem".
Et factum est; vestes fert Birria; qui duo primum
     Venerunt modo, tres ingrediuntur iter.
Substitit ad nonam subnixus Birria furca
     Horam prandendi preteriisse querens.
Pamphilus huic: "Quid nos sermone moraris inani?
     Birria vade; potes ire simulque loqui".
Birria: "Noster equus periit servando dietam;
     Pesteque consimili sum periturus ego;
Non me sola fames sed sarcina multa fatigat
     Et via que pedibus est inimica meis".
Pamphilus: "Ebroicam donec veniamus ad urbem
     Ieiunare decet, Birria, sive mori".
Ille: "Mihi misero mors est vicinior urbe
     Me miserum quod mors me fugat urbsque fugit".
Pro stimulante fame properans compendia querit
     Quoque magis properat se putat ire retro.
Ductus ad occasum devexo limite celi
     Merserat Hesperio gurgite Phebus equos.
Ad portam comites urbis venere priores
     Impulsuque pedum ianua clausa patet,
Occurrunt vigiles tamquam latronibus illis
     Querentes patriam, nomen et unde genus;
Conticuere; loqui desuevit lingua timore;
     Fustes et gladii causa timoris erant;
Et quia quesitis nil respondetur, in ipsos
     Iniecere manus invidiosa cohors.
Pamphilus in cenum, prensis a fronte capillis
     Volvitur et crebro verbere terga sonant.
A sompno cives clamor subitusque tumultus
     Exortat et multus murmur in urbe fuit.
Qui modo lentus erat, subita velocior aura
     Factus, deposita Birria fasce fugit.
Altera pars vulgi clamat: "Dimittite iustum"
     Altera pars clamat: "Mortificate reum"
Alterius partis precibus sibi vita redempta est
     Et clamidis dono reddita Gliscerium.
Discedunt: illis occurrit Birria clamans
     Et solis dominum vindicat ille minis.
Pamphilus: "Hostis abest et nunc bellaris in hostem?
     Pax; dampnis possunt addere dampna mine".
Dixit et invisa simul egrediuntur ab urbe;
     Preterito presens continuatur iter.
Lexovium triduo, ieiunia, verbera passus
     Birria cum domino Gliscerioque venit.
Gliscerium digito visi pinnacula templi
     Ostendit comites letificando suos.
Birria: "Iam solos concedo movere planetas;
     His insit motus et mihi longa quies;
Iam labor exhaustus, iam sabbatizabo coquina
     Presulis ut possim me reparare mihi".
Pamphilus: "Henrici regis cognatus in urbem
     Intrabo tamquam cetera turba pedes".
Birria: "Discretum est; licuit semperque licebit
     Ut pedes incedas si tibi desit equus".
Urbi succedunt; hilaris pater excipit illos;
     Gaudent; illa suum sic habet, ille suam.